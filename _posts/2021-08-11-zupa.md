---
title: Azjatycka zupa na katarek, która nie istnieje
image: '(https://user-images.githubusercontent.com/87815121/129027125-d634e055-ef92-43d3-a0e9-77b4e6ab2db7.jpeg)'
tags: [zupa, pomidor, boczniaki, pieczarki, kurkuma, makaron ryżowy, rukola, burakowa]
---

Chyba nie ma takiego dania. To typowa zupa, która zawiera azjatyckie składniki, ale nie jest parafrazą konkretnego dania. Raczej pełno w niej motywów i rozwiązań 
podpatrzonych to tu to tam. Ważne, że spełnia swoją rolę. Jest umami, białeczko, nie ma nabiału - który może powodować nasilenie kataru. Wykonana szybciutko, 
bez staranności, z nonszalancją. Nie chciało mi się kroić tofu w kostkę, więc je porwałam. Boczniaki za to zawsze rwę. W zupie zamiast glonów i innych pakczojów 
rolę zieleniny odgrywa ostra rukola. Druga połowa pęczka z tego, którego pierwsza połowa była wykorzystana w [makaronie z żółtą cukinią, rzuć oczkiem]({% post_url 2021-07-27-soba %})  
Idea jest zawsze taka sama - żeby nie zmarnowała się ta cudna, źle traktowana roślina. Rukola w polskiej kuchni występuje zwykle w dziwnej roli - jako ozdobnik
w parze z pomidorkami cherry w kateringach dietetycznych albo na pizzy z szynką parmeńską. Nie pasuje do dania albo z niego spada i po balu, nikt się nie będzie 
z rukolą szarpał. A tutaj sobie pływa, miękka, swobodna i wyraźna w smaku. Uwaga - miękka, ale łodyżki to wciąż łodyżki. Zakatarzony mąż powiedział, że te patyki 
kłują go w gardło. To gryź, jak jesz, odpowiedziałam. Okazało się, że była to dobra rada. Włala. 

**Na dwie, trzy porcje**
- **litr przefiltrowanej wody** 
- **makaron ryżowy 5mm - albo inny ulubiony**
- **czubata łyżka pasty miso**
- **4 goździki**
- **2 gwiazdki anyżu**
- **szczypta ziaren fenkułu**
- **łyżeczka curry albo kurkumy**
- **płatki chilli, może być proszek chilli do smaku**
- **łyżeczka oleju kokosowego**
- **dwie łyżki sosu sojowego - plus minus do smaku**
- **sok z połowy limonki, druga połowa do skraplania później (może być cytryna)**
- **bio tofu - najlepiej polskiego producenta**
- **garść boczniaków**
- **garść pieczarek**
- **młoda cebulka**
- **dwa ząbki czosnku**
- **pół pęczka rukoli**
- **pomidor - czerwono zielony albo malinowy, jaki jest pod ręką**

Porwane na paski boczniaki wrzućcie do garnka -  bez tłuszczu. Puszczą wodę, odparują i lekko się przyrumienią. Potem dodajcie niedbale pokrojone pieczarki, 
też puszczą wodę i się lekko przyrumienią. Potem dodajcie porwane tofu i jak trochę odparuje - dodajcie olej kokosowy. Smażcie całość około dwie minuty. 

Potem dodajcie goździki, anyż, fenkuł, curry lub kurkumę, czosnek, chilli, smażcie minutę, żeby przyprawy uwolniły więcej aromatu. 

Zalejcie całość litrem wody, zamieszajcie. Dodajcie pastę miso, zamieszajcie, gotujcie 3 minuty. Dodajcie pokrojoną w plastry cebulkę, wyciśnijcie do zupy sok z limonki. 

Ugotowany wcześniej makaron wrzućcie do miski, na nim połóżcie rukolę i pomidora ze skórką pokrojonego w ćwiartki. Pomidor dodaje smaku umami, a wrzucony surowy do gorącego wywaru 
nabiera słodyczy. To motyw z kuchni wietnamskiej. Na tamtejszych ulicach pomidorek w michach ściele się gęsto. Możecie posypać sezamem. 

Wlejcie zupę do misek, wymieszajcie sobie wszystko, możecie doprawiać sokiem z limonki, sosem sojowym, sosem sambal. A jak ktoś nie jest vege - świetnie będzie z kilkoma kroplami sosu 
rybnego, albo odrobiną pasty z krewetek, ale to już dla hardkorów. 
