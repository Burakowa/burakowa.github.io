---
title: Jesieniarska zupa dyniowo pomarańczowa
image: https://user-images.githubusercontent.com/87815121/136974350-2216308d-8006-4e23-9534-43bd5394d925.jpeg

tags: [dynia, mleko kokosowe, imbir, zupa, jesień, pomarańcza, curry, chilli]
---

Nie przepadam za dynią, nie przepadam za zupami krem. Raz w roku mogę zjeść zupę krem z dyni, ale potem potrzebuję przerwy co najmniej 300 dniowej.

Ale jest sezon i co począć. Właśnie zaczęło robić się bardzo zimno, ja nie lubię zimna. Lubię koc i różne herbatki, ciepłe skarpetki i sweterki. 
Od lat noszę okulary. To wszystko chyba czyni mnie jesieniarą. Nie wiem. Przyjmuję, że tak.

Jestem jesieniarą, czyli nie kocham północnej jesieni, robię wszystko, żeby umilić sobie ten czas, najlepiej w domu. 

Ta zupa jest miła, ale ma charakterek. Spełnia wymogi bycia zupą dyniową, mimo że nie dopuszczamy do rozpadnięcia się kawałków dyni na pulpę. 
Pomarańcza dodaje jej zarówno słodyczy i goryczy. Chilli i przprawy przypominają, że daleko stąd, na przykład na południowym wschodzie Azji,
w tej chwili jest słonecznie, wilgotno, parnie i gorąco. I że ludzie tam nie muszą marznąć, mogą sobie spokojnie kucać gdzieś na ulicy i siorbać pyszne 
zupki. 

**Na ok. 4 pocje:**

- **pół małej dyni**
- **dwie średnie marchewki**
- **jedna średnia cebula**
- **dwa ząbki czosnku**
- **3 cm świeżego imbiru**
- **mała pomarańcza**
- **kostka tofu - opcjonalnie**
- **dwie łyżki czerwonej pasty curry**
- **łyżeczka chilli w dowolnej formie**
- **sos sojowy do doprawienia**
- **po szczypcie: ziarna fenkułu, kmin rzymski, goździki, cynamon cejloński, anyż**
- **kilka liści kaffiru**
- **puszka mleka kokosowego**
- **litr wody lub bulionu warzywnego**

Najpierw zajmijcie się dynią, bo to czasochłonne i męczące zadanie. Potrzebny jest ostry i stabilny nóż. Uwaga na siebie. 

Przekrójcie dynię na pół. Z drugiej połowy zrobicie sobie inne danie jutro albo pojutrze. Wyciągnijcie miąższ z pestkami, łatwo idzie po prostu dłonią, 
ale łyżką jest przyjemniej.

Odkrójcie skórę. Ja pokroiłam dynię na ósemki, a potem od każdego takiego kawałka odcinałam skórę fragmentami. Nie ma na to genialnej metody, musicie 
sami sobie sprawdzić, jak to pójdzie. Pokrojoną w kostkę dynię bez skóry odłóżcie na bok.

W sporym garnku, najlepiej z grubym dnem, rozpuście łyżkę oleju kokosowego, albo innego oleju, który szanujecie i używacie do smażenia. Dobrze, żeby 
miał neutralny smak. Cebulę, imbir (obrany) i czosnek pokrócie w kostkę i wrzućcie je na ten olej do gara. Smażcie, aż cebula się zeszkli, na średnim ogniu. 

Następnie dodajcie wszystkie przyprawy: pastę curry, chilli, fenkuł, kmin, goździki, cynamon, anyż, liście kaffiru. Dokładnie wszystko wymieszajcie. 

Jeśli używacie tofu, pokrójcie je w większą kostkę i wrzućcie je do gara z przyprawami, cebulą, imbirem i czosnkiem. Wymieszajcie i zostawcie na kilka minut, żeby się trochę przysmażyło. Pilnujcie tylko, żeby całość się nie przypaliła. 

Dorzućcie pokrojoną w grube plastry marchewkę, wymieszajcie. 

Dorzućcie pokrojoną wcześniej w kostkę dynię, wymieszajcie. Dajcie jej kilka minut, żeby przeszła aromatem z gara. 

Zalejcie całość litrem wody, bulionu, albo wody w której rozupuściliście warzywną kostkę rosołową. Te bez chemii są już łatwo dostępne w marketach. 
Wymieszajcie.

Kiedy zupa się zagotuje, zmniejszcie ogień na mały i wlejcie mleko kokosowe. Dokładnie zamieszajcie.

Posmakujcie. Wlejcie tyle sosu sojowego, żeby było dla was ok słone. U mnie wystarczyły dwie łyżki. Możecie dolać kilka kropli octu ryżowego. Możecie 
doprawić chilli. Jeśli kolor zupy wyda wam się zbyt bury, możecie dodać łyżkę ketchupu. 

Sparzcie pomarańczę wrzątkiem. Kiedy ostygnie dokładnie ją umyjcie i przekrójcie ją na pół. Jedną połówkę pokrójcie na bardzo cienkie plastry. 
Nie musicie skrajać całej połówki, możecie pokroić tylko połowę połowy, jeśli nie przepadacie za goryczką skórki pomarańczowej. Wrzućcie plastry do zupy. Pozostałą pomarańczę wyciśnijcie dokładnie do gara.

Zupę możecie zjeść bez dodatków, można z dowolnym makaronem ryżowym, ryżem, jak uważacie. Koniecznie posypcie dymką i szczypiorem. 
