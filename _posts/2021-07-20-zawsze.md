---
title: Co zawsze mam w kuchni
image: 'https://user-images.githubusercontent.com/87815121/128348956-c8d1e2c1-afca-4a91-986f-2370ca6b0581.jpeg'
---

Staram się generować jak najmniej odpadów. W 2020 roku wyrzuciłam najmniej jedzenia w swoim życiu, a w 2021 idę na rekord. Wyrzucam tylko kompost - jeśli już naprawdę nie ma dla niego zastosowania. Gotuję codziennie. Jeśli na przykład kupię za dużo fasolki szparagowej, to ta fasolka pojawia się w każdym daniu przez kilka dni, ale codziennie w innej odsłonie. Raz w tygodniu robię zakupy, które polegają na uzupełnieniu **zawsze potrzebnych** produktów. Wiele razy w przeszłości zdarzyło mi się zachwycić jakimś przepisem i kupić coś, co później nie przydało mi do żadnego dania i po kilku tygodniach lądowało w koszu. Teraz jestem już dorosła i rozsądna. Kiedy mam w kuchni "co poniżej", zawsze udaje mi się coś ugotować. 

**Produkty suche:**

**Makaron ryżowy** - 5 mm i 10 mm. Przydaje się bardzo często. Można go smażyć, zalewać sosami, dodawać do zup. Gotuje się w 3 minuty. Kupuję po kilka paczek, bo to produkt niekrajowy.

**Makaron soba** - lub makaron soba podobny. Dobry jako dodatek do świeżych warzyw, można go po prostu ugotować i wkroić do niego co się chce, zalać sosem sojowym, dodać coś pikantnego, coś zielonego i zawsze jest pysznie bez wysiłku. 

**Ryż basmati** - podobno najzdrowszy typ ryżu, dla mnie najpyszniejszy (oprócz sticky rice). Łatwo dostępny jest ten z upraw ekologicznych. Marzy mi się odpowiedni sprzęt do gotowania ryżu na parze, na razie gotuję w wodzie.

**Kasza jaglana** - kiedy najdzie mnie ochota na lekki i zdrowy obiad, **kasza kukurydziana** - kiedy najdzie mnie ochota na miły, cieplutki i mniamniusi obiad.

**Mąki:** ryżowa, kukurydziana, jaglana, z ciecierzycy, z tapioki, ziemniaczana - do czego to się nie przydaje, najlepiej dodać do gofrów, naleśników, biszkoptów, klusków, kisielków, chlebków, sami się przekonacie.

**Płatki owsiane:** do owsianki, do gofrów, do ciastek, do tart!!

**Nasiona chia:** - na szybki deser, do owsianki.

**Siemię lniane:** - szokująco szerokie zastosowanie.

**Papier ryżowy** - nic lepszego od spontanicznie pozawijanych spring rollsów!

**Przyprawy**: oprócz klasycznych przypraw obecnych w polskim domu, jak oregano, bazylia i majeranek: **garam masala, cynamon cejloński, gałka muszkatałowa, kmin rzymski, kardamon, papryka wędzona, chilli, anyż, goździki, fenkuł.**

**Pestki, ziarna i orzechy:** dynia, słonecznik, sezam, czarnuszka - co mi tam wpadnie w ręce - do sałatek i owsianek.

**Soczewica, ciecierzyca.**

**Suszone algi** - do zup, do sałatek, do makaronów.

**Produkty mokre:**

**Sos sojowy** - najlepiej jak najwyższej jakości, w jak największej butelce.

**Sos rybny** - wydajny choć nie jest to najbardziej ekologiczna pozycja w mojej kuchni.

**Sos chilli** - im ma mniej składników tym lepiej.

**Pasta curry** - zielona, massaman - w każdym markecie znajdziecie takie bez chemii.

**Mleko kokosowe** - bez zbędnych dodatków - najlepiej tylko kokos i woda. Kupuję kilka puszek na raz.

**Napoje roślinne** - uwielbiam napój z orzechów laskowych, do zup świetny jest z brązowego ryżu, owsiany nada się do wszystkiego. 

**Olej kokosowy** - kontrowersyjna pozycja, jedni polecają, inni przestrzegają, mam duży słój, dodaję małe ilości do smażenia. 

**Oleje, oliwy** - podobno najlepszy olej do smażenia to ten z orzeszków ziemnych (wyczytane w książce "Przeciw naturze" D. Bressanini, B. Mautino), ale też trudno dostępny. Zawsze mam pod ręką bio oliwę, olej lniany i olej sezamowy.

**Ocet jabłkowy**- często się przydaje.

**Ocet ryżowy** - dla miłośników kuchni z Azji Południowo Wschodniej - czyli dla mnie.

**Pasta miso** - czasem przychodzi ochota na zupę o smaku umami do kwadratu, to jest właśnie czas dla wydajnej miso. 

**Syrop daktylowy** - bardzo lubię, używam zamiast cukru. Syrop leję na gofry, na owsiankę, dodaję do sosów, maczam w nim owoce. Raczej nie zerwę z tym nałogiem.

**Owoce i warzywa:**

**Pomidory** - w sezonie nie oszczędzam na malinowych, poza sezonem cieszę się ze wszystkiego niesupermarketowego. Nie kupuję past i pomidorów z puszki, zrobienie sosu i zupy ze świeżych pomidorów to jedno z najłatwiejszych zdań świata.

**Cebula** - bez niej jakoś tak smutno w daniach

**Czosnek** - do sosów, dipów, do dań, do zup, do octu ryżowego z chilli go trzeba wrzucić.

**Ziemniaki** - można upiec, ugotować, rozgnieść, zetrzeć na kluski, zetrzeć na placki, można zrobić masę obiadów.

**Marchew** - dodaje słodkości w daniach, pasuje prawie do wszystkiego.

**Cytryna** - jeśli się nie przyda, to przynajmniej można ją wypić z wodą.

**Mrożone porzeczki i truskawki** - do owsianki, ciasta, kombuchy.

**Banany** - do owsianki, do chlebka, do gofrów, do kisielku, do ręki.

**Boczniaki** - jest tyle sposobów na boczniaki, z nimi zawsze jest obiad.

Oprócz wyżej wymienionych zawsze staram się mieć **tofu** - na szczęście są już polscy producenci i nie trzeba kupować tego z Chin. Dużo myślę o śladzie węglowym zostawianym przez produkcję i transport produktów spożywczych. Te z odległych krain staram się kupować hurtowo, szukam polskich zamienników. Jeszcze długa droga przede mną, ale życie w stylu chociaż carbon neutral jest moim marzeniem.

Raz w tygodniu kupuję box z warzywami i owocami od lokalnych rolników.


