---
title: Proste i efekciarskie kluski batatowe z pietruszkowym pesto
image: https://user-images.githubusercontent.com/87815121/140955510-4d1e6229-01b2-45bd-af2c-6812df1b65ff.jpeg
tags: [bataty, skrobia ziemniaczana, kluski, pesto, pietruszka, natka pietruszki,słonecznik, płatki drożdżowe, łatwy obiad, gotowanie, oliwa, anchovis, sardele]
---

Nie każdy obiad jest udany, nie każdy obiad jest pyszny. Mam momenty kreatywności, wtedy codziennie gotuję coś nowego, prawie zawsze udanego.
Pomysły na obiad przychodzą mi zwykle do głowy pod prysznicem, kiedy planuję kolejne kroki, co i jak i gdzie mam załatwić. Po pierwsze nie chce mi się 
wychodzić z domu na zakupy. Wtedy przypominam sobie, co zostało w lodówce z zeszłodniowego obiadu, może nawet z kolacji. Potem analizuję zawartość szafek. Zwykle staram się mieć na stanie produkty, które zawsze się przydają. 

[Listę moich niezbędników znajdziecie w tym poście.]({% post_url 2021-07-20-zawsze %})

Dzisiaj myjąc swoje ciało również analizowałam, z czego mogę szyć. Bardzo nie chciało mi się wychodzić, bo po tygodniowej przerwie rzuciłam się na jogę
i, jak to zwykle bywa w moim przypadku, skończyło się na forsowaniu mięśni sprzętami wygrzebanymi z dna szafy, na przykład czymś co nazywane jest 
"motylek". 

Wczorajszy obiad nie był właśnie zbyt pyszny, chociaż mąż jedząc mówił, że pyszny. Były to po prostu pieczone warzywa: batat, bakłażan, marchewa i pietruszka. 
Do tego zrobiłam pesto z natki pietruszki i zapiłam to wszystko filiżanką zakwasu buraczanego mojej teściowej. Zakwas smakował mi najbardziej, ale to nic dziwnego, 
bo moja teściowa zna się na zakwasie. Warzywa jak warzywa - upieczone zawsze smaczniejsze niż ugotowane. Uznałam, że pietruszkowe pesto nie jest moim ulubionym. 

Dzisiaj zostało mi właśnie to pesto i jeden batat, więc postanowiłam, że kluski batatowe umaziane w tym sosie to najlepszy pomysł, żeby w miarę przyjemnie się 
go pozbyć. Jakim głupcem byłam! Okazało się, że pietruszkowe pesto jest stworzone dla batatowych klusków!! Mam też apel do moich przyjaciół, którzy w każdej restauracji wybrzydzają na bataty - może byście zrobili te kluski zamiast wszystko ciągle hejtować?

Wersja na pesto dla wegan i niewegan.

Potrzebny blender, mikser itp.

**Pesto z natki pietruszki:**

- **pęczek natki pietruszki**
- **łyżka stołowa soku z cytryny**
- **dwie łyżki nasion słonecznika**
- **pięć filecików anchois - weganie mogą dać łyżeczkę kaparów**
- **dwie łyżki płatków drożdżowych albo twardego dojrzewającego sera**
- **pół szklanki oliwy z oliwek, może będzie trzeba dodać więcej**
- **ząbek czosnku**
- **świeżo mielony pieprz do smaku**

Natkę pietruszki musicie porządnie umyć, nie musicie jej dokładnie siekać przed blendowaniem. Zależy jaki macie sprzęt. Nawet średniej jakości sprzęt 
poradzi sobie z natką w całości. 

Do kielicha blendera lub naczynia, w którym będziecie miksować pesto, włóżcie natkę, wyciśnijcie sok z cytryny, dorzućcie nasiona słonecznika, anchois 
lub kapary, płatki drożdżowe lub ser, czosnek, pieprz, wlejcie oliwę. 

Blendujcie na gładką masę, żeby nie było widocznych włókien i niezmiksowanych pestek itp. 

Posmakujcie. Jeśli jest za mało słone - możecie dosolić, możecie też dodać jeszcze jeden, dwa fileciki sardeli albo kilka kaparów. Po prostu doprawcie jak lubicie. 
Jeśli za gęste, dolejcie więcej oliwy.

**Kluski batatowe**

- **batat**
- **skrobia ziemniaczana**
- **sól**

Nie podaję dokładnej ilości skrobi ziemniaczanej, bo jest to zależne od wielkości batata.

Rozgrzejcie piekarnik do 200 stopni bez termoobiegu albo do 190 z termoobiegiem. 

Batata umyjcie, pokrójcie na kilka mniejszych części, żeby się szybciej upiekł. Pieczcie około 30 minut, jeśli po upływie tego czasu nie będzie miękki,
pieczcie dalej, aż będzie się go dało rozgnieść widelcem. 

Kawałki ostudzonego batata obierzcie ze skóry i rozgniećcie dokładnie widelcem na gładką papkę. 

Rozłóżcie masę batatową równomiernie na talerzu, podzielcie ją na cztery części. W miejsce jednej ćwiartki wsypcie mąkę ziemniaczaną. Chodzi o to, 
żeby mąki ziemniaczanej było tyle co 1/4 masy rozgniecionego batata.

Zagniećcie papkę z batata z mąką ziemniaczaną na gładkie ciasto. Powinna wyjść przyjemna w dotyku kula. Jeśli ciasto wciąż nie będzie plastyczne, 
dodajcie jeszcze trochę mąki. 

Uformujcie z kuli wałek i odrywajcie z niego kawałki wielkości orzecha laskowego albo większe. Kulajcie kuleczki.

W garnku zagotujcie wodę ze sporą szczyptą soli. Kiedy woda będzie się mocno gotowała, zmniejszcie ogień, żeby woda się trochę uspokoiła i wrzućcie 
batatowe kulki. Przemieszajcie.

Kiedy kulki wypłyną na wierzch, gotujcie je jeszcze około 3 minuty. Mają być jędrne. 

Kluski batatowe wymieszajcie z pietruszkowym pesto. 

Powinno smakować słodko umami.

