---
title: Łatwe i zdrowe kluski śląskie z fasolką, pomidorami i kolendrą
image: https://user-images.githubusercontent.com/87815121/132515559-ae52addc-5aaf-4bdf-ab86-cc1cfec1d8ab.jpeg
tags: [pomidor, fasolka szparagowa, warzywa, ziemniaki, mąka ziemniaczana, kluski śląskie, kolendra, oliwa,]
---


Uwielbiam kluski śląskie, to według mnie królowe klusek. Są mięciutkie, ale nie za mięciutkie, gumowate, ale nie jak przeciągnięty kalmar. 
Można je połykać w całości albo gryźć sobie spokojnie w zamyśleniu. Tradycyjne sosy mięsne czy grzybowe pasują do klusek, to fakt. 
Tak jak każdy sos bogaty w smak umami. Umami plus kluska śląska to przepis na sukces. Dlatego proponuję sos, który jest dla kluski śląskiej jak 
osoba partnerska z zagranicy. Świetnie się dogadują, ale kulturowo trochę się różnią. 

Pyszne w tym sezonie pomidory świetnie komponują się z kolendrą. 
Są tacy, którzy uważają, że pomidor plus kolendra to lepszy duet niż pomidor plus bazylia. Ja nie opowiadam się po żadnej stronie. 

Z kolei lekko chrupiąca zielona fasolka to dobra kompanka, ale nie rywalka mięciutkiej kluski. 

**Kluski na dwie solidne porcje:**

- **pół kilo ziemniaków (najlepiej mącznych)**
- **pół szklanki mąki ziemniaczanej**
- **szczypta soli**

Kluski śląskie są prostsze, niż się wydaje. Po pierwsze obierzcie i ugotujcie wszystkie ziemniaki z solidną szczyptą soli. 

Po odlaniu wody odczekajcie kilka minut, żeby ostygły. Rozgniećcie ziemniaki na gładką masę. Możecie użyć praski do ziemniaków, 
może być blender. 

Do ziemniaków dodajcie mąkę ziemniaczaną. Dokładnie wymieszajcie ją z ziemniakami. Wyróbcie gładkie, jędrne ciasto, z którego da się ukręcić kulkę 
wielkości piłeczki do ping-ponga.

W każdej kuleczce zróbcie dołek. Najlepiej po prostu wciśnijcie w nią palec, ale nie do końca, tak żeby nie było „prześwitu” w klusce.

Wrzućcie kluski do gotującej się, osolonej wody. Ważne, żeby woda nie była bardzo wrząca. **Przed samym wrzuceniem klusek zmniejszcie ogień i poczekajcie,
aż woda się uspokoi.** Dzięki temu kluski będą gładkie.

Kiedy kluski wypłyną na powierzchnię, gotujcie je około 3 - 4 minuty. Od czasu do czasu delikatnie mieszajcie. 

**Sos:**

- **duży pomidor malinowy albo dwa, trzy mniejsze**
- **pół cebuli**
- **dwie duże garście zielonej fasolki szparagowej**
- **dwa ząbki czosnku**
- **pół pęczka świeżej kolendry**
- **dwie łyżki oliwy z oliwek**
- **szczypta pieprzu cayenne**
- **świeżo zmielony pieprz**
- **sól do smaku**

Sos też jest bardzo łatwy. Od umytej fasolki odłamcie końcówki, przekrójcie strączki na pół albo na kilka części.

Na patelni rozgrzejcie oliwę. Wrzućcie fasolkę i smażcie kilka minut, aż zacznie trochę mięknąć. Może się trochę przysmażyć. 

Do fasolki dodajcie pokrojoną w kostkę cebulę i czosnek. 

Pomidor zalejcie wrzątkiem i wyjmijcie z wody po 30 sekundach. Zdejmijcie skórę.

Pokrojony w kostkę pomidor niech wyląduje na patelni razem z sokiem i pestkami.

Całość powinna dusić się około 15 minut. W tym czasie pomidor stanie się sosem, a fasolka będzie miękka, lecz al dente. 

Do sosu dodajcie pieprze i sól, Jeśli lubicie wędzony smak, to możecie dodać szczyptę wędzonej papryki.

Wymieszajcie sos z ugotowanymi i odcedzonymi kluskami. Całość posypcie pokrojoną niedbale kolendrą. Pozdrawiam.


