---
title: Pesto z liści kalafiora i sos pomidorowy zero waste
image: https://user-images.githubusercontent.com/87815121/133261286-5fc9292c-1685-4e62-af5d-41318720a1c5.jpeg
tags: [kalafior, pomidory, warzywa, makaron, pesto, kuchnia, gotowanie, zapasy, jedzenie, oliwa, bazylia, czosnek, cebula, zero waste]
---
To jest taki przepis nie przepis. Tu nie ma miejsca na błąd. Co więcej, tu jest miejsce na nadgorliwość, ale tylko jeśli gotujący jest bardzo pewny swoich 
preferencji kulinarnych i wyczucia smaku.

Jest to klasyk kuchni zero waste. Pomidory użyte do sosu niech będą tymi starymi pomidorami, nie do sałatki, najlepiej sezonowymi. Na lokalnym bazarku możecie 
poprosić o te popękane, trochę za miękkie, odłożone na boczek. Błagam, nie dajcie sobie tylko wcisnąć pleśni. 

Pesto ma głęboki smak, jest błyskawiczne i co najważniejsze - jego bazą jest coś, co zwykle wala się po bazarowych chodnikach, kupujący patrzą na to z pogardą. 
"Niechże mi to pan/pani obetnie, a po co mi to, będzie mi tylko zajmowało miejsce, gniło w koszu pod zlewikiem". 

Liście kalafiora są pyszne. Smakują jak łodygi kalafiora, są chrupiące, maślane, doskonale sprawdzają się w surówkach, w zupach jarzynowych. Uwielbiam pesto 
z liści kalafiora. To zero odpadów i zero wysiłku.

**Sos pomidorowy na 2 porcje:**

- **4 duże pomidory albo więcej mniejszych**
- **duża cebula**
- **4 ząbki czosnku**
- **łyżka oliwy z oliwek**
- **łyżka masła - można pominąć**
- **sól, świeżo zmielony pieprz**
- **szczypta chilli - można pominąć**

Na patelnię rozgrzaną na średnim ogniu wlejcie oliwę. Cebulę i czosnek pokrójcie w kostkę. Wrzućcie na patelnię. Smażcie aż się zeszklą, nie złoćcie.

Jeśli pomidory mają grubą skórę i nie są popękanel zalejcie je wrzątkiem na 30 sekund, wtedy łatwo zdejmiecie skórę. Jeśli pomidory są popękane i zgniecione, 
możecie ten etap pominąć. Skórka może być odbierana jako nieprzyjemna, ale dodaje głębi smaku.

Pokrójcie niedbale pomidory na mniejsze kawałki, wrzućcie na patelnię razem z sokiem i z pestkami, bez zdrewniałych fragmentów miąższu. 

Duście pomidory z cebulą i czosnkiem tak długo, aż utworzy się sos, ale nie wszystkie kawałki owoców się rozpadną. Niech sos będzie dość płynny. 
Zajmie to mniej niż 10 minut.

Doprawcie sos solą i pieprzem, dodajcie łyżkę masła. 

W dużym garnku ugotujcie al dente ulubiony makaron. Odstawcie na bok dwie łyżki wody z gotowania. Po odcedzeniu wrzućcie makaron ponownie do garnka, 
wlejcie tam sos pomidorowy i dwie łyżki wody z gotowania. Dokładnie wymieszajcie. Zdejmijcie z ognia, kiedy makaron z sosem ponownie się zagotują.

**Pesto z liści kalafiora:**

- **liście z całego kalafiora razem z łodyżkami**
- **dwie garści świeżej bazylii**
- **pół szklanki oliwy z oliwek**
- **garstka migdałów bez skóry**
- **50 gramów ulubionego sera dojrzewającego twardego - można zamienić na płatki drożdżowe**
- **łyżka soku z cytryny**
- **sól i świeżo zmielony pieprz**
- **szczypta kminku - można pominąć**

Dokładnie umyte liście i łodygi kalafiora oraz ser pokrójcie na mniejsze kawałki, na przykład centymetrowe. 

Wszystkie składniki włóżcie do kielicha miksera albo naczynia, w którym macie zamiar blendować pesto. 

Zmielcie wszystko na dość gładką i jednolitą masę.

Pesto dodałam do makaronu w sosie pomidorowym. Możecie położyć kleks na makaron albo wręcz wymieszać wszytko razem. Raz jeść makaron z samymi pomidorami, 
raz makaron pomidorowy z pesto, jaki będziecie mieli kaprysik.

Kalafior może powodować wzdęcia!

Ludzie o wrażliwych flakach mogą dodać kminek do pesto, dzięki temu unikną wzdęć. Jeśli ktoś nie znosi nawet śladowych ilości kminku w jedzeniu, 
niech po posiłku zaparzy sobie herbatkę z kopru włoskiego. 

Jeśli nie macie migdałów bez skóry, wrzućcie je na kilkanaście sekund do wrzątku, a skórka odejdzie sama!

Pozostałe pesto można przełożyć do słoika i zalać łyżką oliwy, żeby dłużej było świeże. To dobre smarowidło, dip, jak kto lubi.

