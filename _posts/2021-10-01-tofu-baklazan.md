---
title: Fastfood z bakłażanem i tofu prawie jak z Wietnamu
image: https://user-images.githubusercontent.com/87815121/135638960-e80f4a53-d86f-467d-8fb1-2818f49d8c44.jpeg
tags: [tofu, bakłażan, chilli, tapioka, ryż, koperek, pomidory, kuchnia chińska, zero waste, sos sojowy, ocet ryżowy]
---

Przede wszystkim zaznaczam, że jestem bardzo wrażliwa, jak ktoś mówi o barach wietnamskich "chińczyki". Ta ignorancja kulturowa i kulinarna zupełnie mnie nie bawi.
Kuchnia wietnamska jest moją ulubioną na świecie, mam do niej słabość i sentyment - również do tej pol-vietowej. W naszym kraju kojarzona jest z fastfoodem,
chociaż tradycyjne dania wietnamskie, które są najsłynniejsze, na przykład zupa Phở, są bardzo slow i wymagają uwagi. 

Kuchnia wietnamska tylko pozornie podobna jest do chińskiej, chociaż w obu kuchniach znajdziemy podobne dania, a w barach wietnamskich dostniemy na przykład 
kaczkę po pekińsku, która w Chinach jest raczej daniem eleganckim, a nie ulicznym. 

Street food to Wietnam. Chiny wbrew pozorom aż tak nie stoją garkuchniami na chodnikach. 

Wracając do tego, po co tu jesteśmy. Zrobiłam danie pyszne i łatwe, przede wszystkim szybkie. Dlatego nazwałam je fastfoodem. Łączy w sobie kilka dań, które zdarzało 
mi się jeść w Wietnamie. Wykorzystałam w nim jednak motyw, który znany jest miłośnikom również chińskiej kuchni - skrobiowego glutka, dzięki któremu sos perfekcyjnie okleja składniki.

Jako posypkę wykorzystałam zamrożony kilka miesięcy temu koperek. W Wietnamie ludzie przepadają za koperkiem, szczególnie w sałatce z rybą. Nie wiem, jak w Chinach?
Jak ktoś wie, proszę o info.

**Na dwie porcje:**

- **pół dużego bakłażana albo jeden mały**
- **duży pomidor malinowy albo dwa małe**
- **kostka tofu bez aromatów, najlepiej produkcji polskiej**
- **cebula biała**
- **trzy ząbki czosnku**
- **pół pęczka koperku**
- **dwie łyżki mąki ziemniaczanej albo z tapioki**
- **3/4 szklanki wody**
- **łyżeczka do herbaty chilli - proszek, sos albo płatki**
- **sos sojowy do smaku**
- **kilka kropli octu ryżowego albo soku łyżeczka soku z cytryny**

Bakłażana pokrójcie w kosteczkę, to samo zróbcie z tofu. 

Na rozgrzanej patelni rozpuśćcie łyżkę oleju kokosowego. Wrzućcie pokrojone wcześniej tofu i smażcie na dużym ogniu aż się lekko przysmaży. Pilnujcie, 
żeby się nie spaliło.

Po kilku minutach dodajcie kostki bakłażana. Smażcie razem z tofu, aż bakłażan się lekko zarumieni.

Pokrójcie niedbale cebulę i czosnek, mogą być duże kawałki i wrzućcie je na patelnię. Smażcie kilka minut, aż cebula lekko zmięknie. 

Pokrójcie pomidory w kostkę i wrzućcie je na patelnię. Wymieszajcie. 

Kiedy pomidory rozpadną się na sos, dodajcie chilli, sos sojowy, ocet lub sok z cytryny. Gotujcie około 3 minuty. 

W 3/4 szklanki wody rozpuśćcie mąkę ziemniaczaną albo tapiokową. Dokładnie wymieszajcie, żeby nie było grudek. Wlejcie płyn na patelnię. 

Mieszajcie sos dość energicznie, aż całość nabierze kleistości i blasku. Wyłączcie ogień.

Podawajcie z ryżem, posypane solidną porcją posiekanego koperku. To jest comfort super fast mniam food.

