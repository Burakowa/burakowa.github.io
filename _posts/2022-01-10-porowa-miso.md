---
title: Szybka zupa porowa z miso
image: https://user-images.githubusercontent.com/87815121/148807022-2767c722-f1dc-4c43-a524-81917f1a729b.jpeg
tags: [pasta miso, por, warzywa, szpinak, makaron ryżowy, pasta chilli, sezam, ocet ryżowy, zapasy, tofu, olej sezamowy]
---

Kiedy kupuję niechciane i nieładne warzywa w dostawie, to nie mam wpływu na ich wygląd. Zwykle jestem zadowolona, warzywa wyglądają jak warzywa, owoce jak owoce, 
klasyk. Ale ostatnio sprezentowano mi takiego pora, że aż się przestraszyłam. Wielki, gruby, powykręcany, monster. Najpierw przekroiłam go na pół, potem jeszcze 
na dwie połowy i dodawałam do kolejnych obiadków. Krojąc go czułam się, jak drwal. 

A to zrobiłam sos do pieczonych warzyw z pieczarkami i z porem, a to zupę z niemiecką pastą massaman curry, którą dostałam od siorki - bardzo dobry pomysł, 
można dodawać takie pasty do czego się chce, nie tylko do zrobienia dania ze zdjęcia na opakowaniu! Tu do tego, tu do tego i zostały mi ostatnie drwa giga pora.

Dzisiaj było mi zimno, a jak jest mi zimno, to najbardziej lubię sobie zjeść zupkę. Oprócz pora miałam jeszcze w lodówce końcówkę jasnej pasty miso i polskie
tofu. Nie trzeba być geniuszem, żeby wiedzieć, co z tym zrobić. 

Zupa miso to bardzo wdzięczne danie, bo zaspokaja chętkę na azjatyckie dania małym kosztem i wysiłkiem.
I wcale nie trzeba dodawać do niej alg, nasze polskie pory i szpinak wystarczą. Uwaga, pora wykorzystujemy w całości, ciemnozielone liście są pyszne i pięknie
poddają się obróbce termicznej, nie są twarde i niejadalne!

**Na 2 - 3 porcje:**

- **kostka tofu bez aromatów**
- **jeden średni albo pół dużego pora**
- **dwie garści świeżego szpinaku**
- **3 - 4 łyżki jasnej pasty miso**
- **łyżka pasty chilli, ja dałam koreańską Gochujang**
- **ząbek czosnku**
- **łyżeczka sezamu**
- **ocet ryżowy do smaku**
- **sos sojowy do smaku**
- **woda - około pół litra, na oczko**

Tofu pokrójcie w kostkę, jak wam się podoba. 

W garnku rozgrzejcie łyżkę oleju sezamowego, podsmażcie na nim tofu byle jak. 

Do podsmażonego tofu wrzućcie pokrojonego w platry pora. Smażcie kilka minut od czasu do czasu mieszając. 

Do garnka dodajcie pastę miso i pastę chilli, wymieszajcie dokładnie.

Pokrójcie drobno czosnek i dorzućcie do gara razem z łyżeczką sezamu. Wymieszajcie.

Wlejcie wodę - u mnie to było około pół litra, możecie więcej, możecie mniej, jak wam pasuje. Wszystko dokładnie wymieszajcie. 

Posmakujcie i dopiero potem zdecydujcie, ile dodacie sosu sojowego i octu ryżowego. Zupa ma być oczywiście słona, ma być też lekko kwaśna. 

Każda pasta miso smakuje trochę inaczej i dlatego trzeba posmakować przed doprawieniem. Jak jest taka trochę nijaka, to trzeba dodać sos i ocet. Ja dodałam 
około łyżkę tego i tego. 
