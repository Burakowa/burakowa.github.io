---
title: Garam masala z pobitych pomidorów i obitego jabłuszka
image: https://user-images.githubusercontent.com/87815121/129934387-62690ed0-9d05-4ef6-aae7-ac387c7d3d48.jpeg
tags: [pomidory, jabłko, soczewica, ryż, garam masala, ciecierzyca, przyprawy, kuchnia, gotowanie, zapasy, jedzenie, olej kokosowy, mąka z ciecierzycy]
---

Nie po to kupuję niechciane - nielubiane przez sklepy pomidorki, żeby potem marudzić, że nie mam co z nimi zrobić i je wyrzucać. Z paczki „odpadowych” 
pomidorów zawsze trafiają się sztuki sztywne i jędrne jak piłki antystresowe, ale na szczęście też i takie, które nadają się do gotowania. Ale ile można jeść sosy
na milion włoskich sposobów albo zupę pomidorową? Jak chcecie,to kiedyś ugotuję pomidoróweczkę jak moja babcia - która słynęła z pomidoróweczki z łazankami. 
No więc czasem ma się ochotę na coś niewłoskiego i niepolskiego, a jak na stanie w domowej kuchni jest jeszcze jabłuszko, które upadło i ma brązowego siniaka, 
to na myśl przychodzi tylko tytułowe danie. Można tę masalę podać z każdym wkładem białkowym. Ja lubię z czerwoną soczewicą. Ładnie mi pasuje do tego klimatu.
Pomidorki się rozciapią, jabłuszko trochę się rozciapie, soczewica też! Do tego proponuję różne dodatki, takie jak ryż basmati, makaron ryżowy, ale najfajniej 
jest moczyć sobie w tym sosie placki z mąki z ciecierzycy. Do tego uważam również, że najłatwiej, ale o tym przekonacie się pod linkiem. 

**Na dwie solidne porcje**
- **pięć średnich pomidorów - użyłam czerwono zielonych, można użyć według uznania, ważne, żeby miały smak**
- **jedno duże albo dwa małe jabłka - jakie macie, takie dacie**
- **duża cebula**
- **dwa ząbki czosnku**
_ **mała szklanka czerwonej soczewicy - albo 3/4 dużej**
- **łyżka sosu sojowego albo sól do smaku**
_ **łyżeczka ziaren fenkułu**
- **przyprawa garam masala - jeśli nie ma - solidna szczypta imbiru w proszku, cynamonu cejlońskiego, kardamonu, kminu rzymskiego, papryki słodkiej**
- **gałka muszkatołowa**
- **chilli do smaku**
- **szczypta cukru kokosowego albo łyżeczka miodu**
- **łyżeczka oleju kokosowego**
- **pół szklanki wody**

Przepis jest bardzo łatwy i szybki, nie ma się co nad nim za bardzo rozwodzić. W czajniku zagotujcie wodę, następnie zalejcie tym wrzątkiem pomidory, 
niech się parzą przez minutę. Odcedźcie i obierzcie je ze skórki - uwaga, gorące. Wytnijcie zdrewniałe części, pokrójcie niedbale. Kawałki nie muszą być małe. 
Odstawcie na bok. 

Wszystko róbcie na średnim ogniu. Cebulę pokrójcie w większą kostkę. Na patelni albo w garnku z grubym dnem rozpuście łyżkę oleju kokosowego, wrzućcie cebulę, 
zeszklijcie. Dodajcie pokrojony drobno czosnek i przyprawy - bez gałki i chilli. Gałkę dla lepszego aromatu warto dodać pod koniec. Chilli nie chcecie smażyć, 
jeśli nie lubicie kasłać. Podsmażcie cebulę z masalą, pilnujcie, żeby się nie przypaliła. 

Dodajcie wypłukaną porządnie soczewicę, zamieszajcie. Dodajcie pokrojone wcześniej pomidory, zamieszajcie i zagotujcie. Dodajcie pół szklanki wody, 
żeby soczewica miała co wchłonąć i żeby się ładnie ugotowała na miękko. Gotujcie ok. 10 minut. 

W międzyczasie obierzcie jabłko/jabłka ze skóry, wytnijcie nasiona i pokrójcie w kostkę. Kawałki takie maks. 2 cm2. Wrzućcie do garnka i po zamieszaniu gotujcie 
kolejne 10 minut. 

Na koniec doprawcie chilli, sosem sojowym albo solą, gałką. Posmakujcie. Za słone, za kwaśne? Dodajcie miód albo cukier. Z za mało słonym wiadomo co zrobić, dosolić.
Czegoś tu brak? Może pomoże dodatkowa szczypta fenkułu. Masala jest gotowa, kiedy soczewica jest ugotowana. Niedogotowana soczewica = gazy. Jabłko nie musi się 
rozwalić. Przyłożyć do miseczki albo na głęboki talerz. Najfajniej maczać sobie w tym naleśniki z cieciorki. 
