---
title: Pieczony bób zmieniający życie
image: https://user-images.githubusercontent.com/87815121/130972476-e2ebd0a5-66c1-4641-810b-dccff3666e3d.jpeg
tags: [bób, cytryna, czosnek, oregano, sałatka, sycylia, piec, oliwa,]
---
Bób to niełatwa sprawa. Szybko kończy się sezon na młodziutki i mięciutki. Potem można już kupić tylko zapocone samary z pożółkniętymi bobami w środku, 
które nie nadają się do jedzenia ze skórą. Dlatego ten przepis lepiej wykorzystać do bobu, który nie jest stary jak Matka Wierzba. We wczesnym życiu 
zawsze spotykałam się z gotowanym bobem. Rodzina zachwycała się, kiedy przychodził sezon. W milczeniu memłała i paćkała bób w letnie wieczory, 
czasem ktoś rzucał, „a masełko?”. Sama jakoś nie byłam przekonana. Co do strączków to ja akurat byłam psychofanką surowego grochu, prosto z pnączy. 
Najpierw odrywa się ogonek i ciągnie, żeby ta nitka odeszła, groch się otwiera, omija się ewentualne ziarna z robaczkami, resztę wrzuca się do buzi. 
Jak łupina jest świeża i jędrna, to zdejmuje się z niej sztywną błonkę i chrupie. Łupinę, nie błonkę. No to szok jest. Ale wracając do bobu - po latach 
wspólnego życia mój partner, teraz mąż wyznał, że nie cierpi bobu. Bób według niego przy gotowaniu śmierdzi moczem. Może jest wrażliwy, może przesadza, 
nie wiem, każdy ma inne odbieranie świata. Wiem jednak, że bób trzeba raz w roku zjeść, szkoda żeby się pocił w tych samarach. Skoro gotowany bób co 
niektórym śmierdzi, to trzeba go upiec, nie ma wyjścia. Możecie też go zrobić jak Starecka na patelni, też jest mniamniusi. Aż się prosi, żeby rozpocząć 
bitwę na przepisy, jaką odbywają poszczególni blogerzy w temacie tofu. Rewolucyjne tofu zmieniające życie, rewolucyjne tofu jeszcze bardziej zmieniające 
życie, rewelacyjne tofu zmieniające życie i likwidujące kryzys klimatyczny. Mój przepis nie jest rewolucyjny, jest inspirowany przepisami na bób po 
sycylijsku, ale dla picu możemy nazwać go pieczonym bobem zmieniającym życie -  he he he.

**Na ok. 4 porcje:**

- **pół kilo bobu - im mniej parszywy tym lepiej**
- **średnia cytryna**
- **łyżka suszonego oregano**
- **świeżo mielony pieprz**
- **dwie łyżki oliwy** 
- **spora szczypta soli**
- **cztery ząbki czosnku**
- **natka pietruszki - opcjonalnie**


Bób należy dokładnie umyć, osuszony przełożyć do naczynia żaroodpornego. Piekarnik ma być nagrzany do 185 stopni. 

W kubeczku wymieszajcie oliwę z sokiem z połowy cytryny, solą, pieprzem i oregano. Wyciśniętej cytryny nie wyrzucajcie. Polejcie tym sosem bób, 
dokładnie wymieszajcie. 

Rozgniećcie ząbki czosnku, ułóżcie je to tu to tam w naczyniu. Między bób włóżcie połówki wyciśniętej wcześniej cytryny. Naczynie żaroodporne z bobem 
w środku przykryjcie folią aluminiową, chyba że macie jakieś sylikonowe cudo wielokrotnego użytku, które się do tego nadaje. 

Bób z czosnkiem i cytryną trzeba piec pół godziny pod przykryciem. Po tym czasie zdejmijcie folię (przykrycie), pieczcie jeszcze 15 minut. 
Jeśli po 15 minutach skórka nie będzie ślicznie przypieczona, podkręćcie temperaturę do 200 stopni i trzymajcie bób w piecu jeszcze 5 minut. 

Wyjmijcie cytrynę i czosnek, posypcie natką pietruszki. Taki bób możecie jeść ze skórką, możecie dodać do sałatki. Ja najbardziej lubię z młodą, 
surową marchewką, świeżą kukurydzą. Można kombinować, jak będzie potrzeba, to wrzucę przykładową sałatkę.
