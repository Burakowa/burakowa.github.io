---
title: Co nam robi wyrzucanie jedzenia 
image: https://user-images.githubusercontent.com/87815121/147130083-6d0de6b8-2781-4ac2-a30e-7035230637f3.png
tags: [marnowanie jedzenia, zero waste, food waste, marnowanie żywności, wyrzucanie jedzenia]
---

Marnowanie jedzenia szkodzi. To problem etyczny, ekonomiczny i klimatyczny. Jest tak uniwersalny, że mógłby przemówić rozsądku liczącym każdy grosz i do osób, 
dla których nie ma nic gorszego, niż widok chorego (z niedożywienia) dziecka - jeśli ktoś neguje kryzys klimatyczny.

Spędzając czas z różnymi ludźmi często jestem zaskoczona, z jaką łatwością marnują jedzenie zamawiane w restauracjach. Byłam świadkiem jeżących włosy 
na głowie scen, w których osoby, z którymi jadłam posiłek, zamawiały po kilka dań na raz, po czym zjadały tylko niewielką część każdego, lub dochodziły do wniosku, 
że nie mają na to ochoty. Widziałam całe talerze niemal nietkniętego jedzenia, tylko trochę rozdziobanego, które były odstawiane na tackach na kosze na śmieci 
w nadmorskich smażalniach i w restauracjach szybkiej obsługi. Albo po prostu w kaprysie osoby zamawiającej lądowały w koszu na śmieci, albo znikały w czeluściach 
restauracji po odmowie zapakowania dania na wynos. To co musi dziać się w naszych domach?

Marnowanie jedzenia powinno budzić emocje - strach, gniew, smutek, żal. Ale raczej nie budzi, bo łatwo zatrzeć ślady tej zbrodni. Według danych pochodzących z 
badań przeprowadzonych w ramach projektu PROM, którego liderem jest Federacja Polskich Banków Żywności, to konsumenci - ja, ty, my, wy, oni - wszyscy siedzący 
w swoich domach, na swoich kanapach, w swoich jadalniach i wyrzucający jedzenie do kosza w swoich kuchniach, my wszyscy jesteśmy odpowiedzialni za to, 
że **w Polsce co roku marnuje się około 5 milionów ton żywności. Odpady z gospodarstw domowych odpowiadają 60 % zmarnowanej żywności w naszym kraju.**

Marnowanie jedzenia z etycznego punktu widzenia jest zabiegiem okrutnym. Według UNICEF-u głoduje prawie 10% ludzkości, a ma być jeszcze gorzej. Za to jeszcze nigdy 
dotąd ludzie nie bogacili się tak szybko. Dolarowych milionerów jest już na świecie ponad 56 milionów (według raportu Credit Suisse) i z roku na rok będzie ich przybywało. 

Marnowanie jedzenia to oczywiście marnowanie pieniędzy. Nie tylko domowy budżet wyrzucany jest do kosza, ale też środki publiczne, które idą na utylizację zmarnowanego jedzenia, 
nie mówiąc już o kosztach produkcji żywności, której nikt nigdy nie zje. Ludzie z krajów rozwiniętych i rozwijających się, których stać na regularne zakupy świeżego jedzenia, 
nie są w stanie tego wszystkiego przejeść. Nie chcę myśleć o ludziach nieodpowiedzialnych, kierowanych kaprysami, którym tak po prostu zjedzenie czegoś się odwidzi, stracą na coś smaczek.

**Marnowanie jedzenia nakręca katastrofę klimatyczną.** Temat ten będzie poruszany na Burakowa.net. Dla przykładu podam jeden z najbardziej szkodliwych nawyków ludzkości 
żyjącej w globalnej kapitalistycznej wiosce. Dynie kupowane w ogromnych liczbach w okresie Halloween raczej nie są zjadane po spełnieniu swojej roli zabawnego lampionu. 
Trafiają na wysypiska śmieci, zamiast do bioodpadów, gdzie gnijąc emitują metan zamiast biogazu. Metan ma bezpośredni wpływ na ocieplenie klimatu i jest równie niebezpieczny 
dla środowiska, jak dwutlenek węgla. Gnijąca dynia jest tak samo niebezpieczna, jak krowie bąki i topnienie lodowców. Organizacja Narodów Zjednoczonych do spraw Wyżywienia i Rolnictwa 
podaje, że ślad węglowy zmarnowanej żywności wynosi 8 % całej globalnej emisji gazów cieplarnianych generowanych przez ludzi. 

Te 3 miliony ton jedzenia, które trafiają do koszy w polskich gospodarstwach domowych, to oczywiście tylko część bardzo złożonego problemu. Według danych przedstawionych 
w raporcie Federacji Polskich Banków Żywności „Nie Marnuj Jedzenia” z 2020 roku, **drugie miejsce na podium zajmuje sektor produkcji i przetwórstwa jedzenia - bo aż 30%.**
Wpływają na to warunki atmosferyczne - susze, podtopienia, gradobicie, gwałtowne ulewy i burze, których zwiększoną intensywność w ostatnich latach należy utożsamiać 
z kryzysem klimatycznym.

W handlu marnuje się 7%, w gastronomii powyżej 1%, a na etapie transportu i magazynowania żywności „tylko” poniżej 1%. Tu często winne są niedokładność, niedbalstwo,
zaniechanie praktyk higieny przechowywania żywności, na przykład poprzez umieszczanie jedzenia w zbyt wilgotnych lub zanieczyszczonych pomieszczeniach, w nieodpowiedniej
temperaturze. W magazynach spedycyjnych może dojść również do przerw w dostawie prądu. Produkty o niskiej jakości psują się szybciej. Często nie przestrzega się zasady 
First In First Out, w myśl której magazyny powinny opuszczać produkty, które przyjechały do nich wcześniej. 

**Zasadę FIFO w mikroskali wykorzystuję w swojej kuchni - gotuję z tych produktów, które mam w lodówce od najdłuższego czasu lub są w najgorszym stanie - na przykład 
warzywa z boxów.**

To zaledwie wierzchołek góry lodowej, której podstawa jest trudna do ogarnięcia, ta góra wyjątkowo się nie topi. Ponad 20% badanych przez Federację Polskich Banków
Żywności restauratorów deklaruje, że robi zakupy na zapas. Tylko 4% kupuje nieładne owoce i warzywa, o procent mniej kupuje produkty w zdeformowanych opakowaniach. 
Lokale gastro często nie mają odpowiedniego sprzętu do długiego przechowywania jedzenia. Z badań wynika, że nawet jedna trzecia lokali nie oznacza przygotowanych 
dań datami produkcji i terminu przydatności. Pracownicy restauracji często nie mają pomysłu, w jaki sposób wykorzystać niesprzedaną żywność. Zaledwie jedna dziesiąta
badanych restauratorów deklaruje, że pozwala zatrudnionym zabierać do domów niesprzedane dania, sprzedaje je po niższej cenie, lub wykorzystuje do ponownego przygotowania 
następnego dnia. 

W większości sklepów pieczywo wyrzucane jest codziennie, bo przecież nikt nie kupi suchej bułki. Do kosza trafiają owoce i warzywa, które straciły jędrność, 
pojedyncze banany. Oczywiście dołączam do apeli instagramerskich influencerów - kupujmy samotne bananki. Na szczęście od 2019 roku funkcjonuje Ustawa o przeciwdziałaniu
marnowania żywności, według której możliwe jest nakładanie kar na sklepy za marnowanie żywności. Wydaje się jednak, że przy tak ogromnej skali problemu, kary nie 
wystarczą.

**Rocznie na świecie marnuje się prawie miliard ton jedzenia, w Europie 88 milionów ton.**
