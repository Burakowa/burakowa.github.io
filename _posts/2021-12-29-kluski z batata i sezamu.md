---
title: Chrupiące kluski z batata i sezamu z miso i nori
image: (https://user-images.githubusercontent.com/87815121/147680279-ff713e1c-7fee-4cf6-9fe2-e6932229661b.png)
tags: [bataty, kluski, miso, sezam, nori, szczypior]
---


Wiem, na moim blogasku kluski z dodatkiem skrobii pojawiają się szalenie często. Moja teoria jest taka: czasy są stresujące, a takie kluski to najwidoczniej
moje "comfort food". 

Druga teoria: kiedy po świętach w lodówce został tylko zwiędły szczypior, batat i dwa jajka, a ma się ochotę na coś bajeranckiego, to wtedy powstają takie danka. 
Nawet szybkie, nawet proste, przepyszne.

Do takich klusków można dodać, co się chce. Można je zrobić na glonowo, tak jak ja tutaj proponuję. Można też zetrzeć trochę sera - najświetniej miękkiego cheddara 
i dodać jakiś ostry sos. Można też dodać jakiś twaróg i trochę miodu. 

A najlepiej zrobić to na wegańsko. Weganie to święci ludzie, oni szczególnie zasługują na te chrupiące kluski. Zamiast jaja, czy tam serów, można te kluski
wymieszać ze sporą szczyptą płatków drożdżowych. Można dodać ulubiony serek z nerkowców - widziałam, że są takie z glonami, ale to tylko mój smaczek, dodajcie
sobie swój ulubiony kochani weganie. 

Uwaga! Nieweganie też mogą jeść jak weganie!

Zdjęcie przedstawia wersję wegetariańską, bo jajeczko. 

**Na 2 duże porcje:**

**Kluski:**

- **jeden spory batat**
- **około szklanka skrobii ziemniaczanej**
- **sól**

**Dodatki:**

- **dwie łyżki stołowe sezamu**
- **czubata łyżka pasty miso**
- **dwa płaty nori**
- **sól** 
- **świeżo zmielony czarny pieprz**
- **szczypior**
- **może być jajko (sadzone, na półmiękko, w koszulce), miękki cheddar, płatki drożdżowe, twarożek wegan - dowolnie**

Batata dokładnie umyjcie, obierzcie, pokrójcie na mniejsze kawałki i ugotujcie w lekko osolonej wodzie, aż będzie bardzo miękki. Trwa to ok. 20 minut.
Obierki możecie sobie wymieszać z oliwą i upiec na chrupko w temperaturze 220 stopni, czas trzeba mierzyć indywidualnie, na oko, potem możecie posypać je 
na przykład słodką papryką w proszku.

Ugotowanego batata odcedzcie i rozgniećcie praską do ziemniaków na gładziutką masę. Odstawcie do ostygnięcia.

Wystudzoną masę z batata wymieszajcie ze skrobią ziemniaczaną. Wsypcie najpierw pół szklanki, zagniećcie. Jeśli masa nie przypomina jeszcze gładkiego
ciasta, z którego da się uformować kulę, dosypcie resztę skrobi i zagniećcie. Jeśli masa wciąż bardziej przypomina puree, niż ciasto, dosypcie jeszcze trochę. 

Zagotujcie wodę w sporym garnku, lekko posólcie. Z batatowego ciasta możecie odrywać kawałki i kulkować kulki, możecie rolować wałeczki i kroić je na kopytka, 
możecie sobie z nich zdrobić, co chcecie, pod warunkiem, że kluski będą wielkości klasycznych kopytek. 

Kiedy woda się już porządnie zagotuje, zmniejszcie ogień, żeby przestała intensywnie bulgotać i wrzućcie kluski. Zamieszajcie, jak wypłyną na powierzchnię,
to gotujcie jeszcze 2 - 3 minuty. 

Na patelni rozgrzejcie ulubiony tłuszcz, u mnie to olej sezamowy. 

Ugotowane kluski należy odcedzić, nie mogą ociekać wodą. Tak przygotowane należy wrzucić na patelnię i zacząć je smażyć. 

Kiedy zaczną się lekko rumienić, wrzućcie na patelnię, do tych klusek, sezam. Wymieszajcie, niech ziarenka przykleją się do klusków.

Pastę miso rozmieszajcie z łyżką, ewentualnie dwiema łyżkami wody - jeśli jest bardzo gęsta. Kiedy kluski z sezamem są już rumiane, wlejcie miso z wodą na patelnię.
Dokładnie wymieszajcie. Kiedy woda z miso odparuje, kluski są gotowe. 

Posiadacze blendera mogą zmielić dwa płaty nori - wyjdzie taki trochę proszek, trochę konfetti. Najlepiej zrobić to w takim małym kielichowym blenderze. 
Ci bez blendera niech dokładnie porwą łaty w paluszkach, to być może znój, ale jakże opłacalny.

Teraz każdy robi co uważa. Ja usadziłam jaja, ktoś inny może zetrzeć ser niewegański, ktoś inny może na te kluski pokruszyć ser wegański, ktoś wymieszać 
je z płatkami drożdżowymi. 

Po dodaniu dodatku białkowego, całość proszę posypać pokruszonym, porwanym nori, świeżo zmielonym pieprzem i posiekanym szczypiorem.

Osoby traktujące danie jako deser - róbcie wszystko do etapu patelni. Czyli podsmażcie kluchy z sezamem i miso, potem dodajcie twarożek i miód, 
albo wegański nietwarożek i syrop z agawy, syrop klonowy, daktylowy, karobowy, na co tam macie właśnie fazę. 
