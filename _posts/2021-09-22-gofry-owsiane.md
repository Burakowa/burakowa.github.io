---
title: Najprostsze gofry owsiane vegan gf
image: https://user-images.githubusercontent.com/87815121/134355154-64f5cd44-cb1a-4831-97df-d3c6aed77997.jpeg
tags: [płatki owsiane, banany, gofry, gofrownica, mleko owsiane, olej kokosowy, śniadanie, deser, zero waste, vegan, gluten free]
---

W lato, które dzisiaj się skończyło, byłam na działeczce z ziomkami. Było sporo osób, jak za dawnych czasów, zrelaksowani, odporni, ozdrowiali. Większość
z tych ziomków to weganie albo chociaż wegetarianie. Niektórzy dbają o zdrowe odżywianie, niektórzy nie, ale wszyscy uwielbiają gofry. 

Ja jeszcze rok temu nie uwielbiałam gofrów. Nigdy nie cieszyłam się na gofry z nadmorskiego kurortu. Nie lubiłam sztucznego ciasta o smaku spulchniaczy.
Czułam się po takim gofrze podle. Co się więc stało, że teraz podaję przepis na gofry? Jak do tego doszło, że od roku jem gofry prawie co weekend?

Po prostu skuszona ogromem możliwości, jakie daje gofrownica, postanowiłam zakupić ten sprzęt do naszego gospodarstwa domowego.
Mąż ma słabość do smażonego ciasta z mąki, świetnie się czuje, kiedy wcina słodkie bułki, ciastka i naleśniki jest w swoim świecie. 

Gofry to w naszym życiu kompromis. Ja robię bezglutenowe i leciutkie, zdrowsze niż nadmorskie, bogate w błonnik, witaminy i minerały. A mąż
ma na śniadanie to, o czym codziennie marzy - smażone węglowodany. 

Uwaga! Bardzo ważne jest, jaką macie gofrownicę. W tym przepisie najlepiej sprawdzi się taka o dużej mocy - a najlepiej z regulacją. Zbyt słaby 
sprzęt nie usmaży ciasta na złoto, będzie zbyt miękkie i rozłażące się. Z drugiej strony, zbyt duża moc może spalić gofry z zewnątrz i zostawić je niedosmażone
w środku. 

Moja gofrownica ma 1500 W. Uważam, że sprzęt poniżej 1000 W się nie sprawdzi. 

**Na około 4-6 gofrów:**

- **dwa spore, bardzo dojrzałe banany**
- **pół szklanki bezglutenowych płatków owsianych górskich**
- **szklanka bezglutenowych płatków owsianych błyskawicznych**
- **dwie łyżki sezamu**
- **szczypta soli**
- **pół łyżki oleju kokosowego**

Obrane ze skóry banany rozgniećcie widelcem albo tłuczkiem do ziemniaków. 

Dodajcie płatki owsiane, sól i olej kokosowy. Możecie też dodać szczyptę cynamonu cejlońskiego albo kardamonu, jeśli chcecie nadać gofrom głębszego smaku.

Całość dokładnie wymieszajcie, aż powstanie gęsta masa. Jeśli intuicja podpowie wam, że masa jest zbyt sucha, możecie dodać trochę mleka roślinnego, 
na początek pół szklanki. Jeśli masa wydaje się być mało zwarta, możecie dodać pół szklanki mąki owsianej - można ją łatwo uzyskać mieląc płatki owsiane blenderem.

Masę wyłóżcie na rozgrzaną gofrownicę i smażcie aż gofry będą złote i zwarte, czyli chrupiące. Uwaga, łatwo przedobrzyć i może dojść do lekkiego przypalenia.
Pod koniec smażenia zaglądajcie do gofrownicy często. U mnie smażenie trwa około 6 - 8 minut. Prawdopodobnie im mniejsza moc, tym dłużej trzeba smażyć. 

Nie boję się gofrowego przypalenia - tak jak nie boję się przypalonej pizzy neapolitańskiej. 



