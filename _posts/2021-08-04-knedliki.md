---
title: Knedliki z brzydkimi truskawkami
image: 'https://user-images.githubusercontent.com/87815121/128731583-ee8cc291-e926-4adf-ac85-7065768acaae.jpeg'
tags: [knedliki, owoce, twaróg, truskawki, masło, Czechy, kluski]
---

Kto nie wie, czym jest dół po urlopie, ten biedaczek. Mnie trzyma około 3 dni. Z tęsknoty za ekstra ciężką czeską kuchnią (Mariusz Szczygieł 
po tamtejszym obiedzie zamienia się w betoniarkę) postanowiłam, że zrobię coś w stylu knedlików. Jadłam szokująco pyszne knedliki z borówkami, 
wielkie jak główka niemowlaka, polane masłem, posypane wędzonym (!) serem, cukrem pudrem i chyba jeszcze jakimiś cudami. Nie wiem, bo zwariowałam podczas jedzenia. 
W moim cotygodniowym pudle owocowo warzywnym było mało borówek. Większość ożeniłam z domową granolą. Padło więc na twarogowe knedliczki z truskawkami z sosem masełkowo - kokosowo - serkowym. Poczytałam troszkę na ten temat, pokombinowałam, ponaginałam pod siebie. To danie jest super, bo można wykorzystać w nim truskawki, które są już takie trochę fe, kilka razy myte, trochę rozmokłe, niedojedzone. Takie co zostały z wczoraj, jak je sobie mąż rozgniatał z twarogiem i z miodem, i zostawił niewiadomo komu, chyba muszkom. I ten twaróg, co go tylko dziubnął, też w tym przepisie gra. Bardzo dobrze sprawdzą się też mrożone owoce.
UWAGA: brzydkie truskawki to nie spleśniałe! Spleśniałych nie wolno konsumować!

**Na dwie solidne porcje:**

- **250 g twarogu półtłustego bio + 100g na później**
- **żółtko z jednego jaja**
- **mąka pszenna - około szklanka + do podsypania - ja dałam typ 450, ale każda tortowa i uniwersalna, do wypieków się nada**
- **ok. pół kilo truskawek**
- **100 g. masła**
- **cukier kokosowy do smaku - może być też inny brązowy cukier**
- **sól**
- **cynamon cejloński - pół łyżeczki stołowej**


250 g twarogu rozgniećcie widelcem w misce razem z żółtkiem, szczyptą soli i łyżką stołową cukru kokosowego - albo tego innego, ale kokosowy 
tutaj pięknie pasuje. 

Dodajcie na początek pół szklanki mąki i wymieszajcie z masą twarogową. Odrzućcie widelec na bok i zacznijcie zagniatać powstające ciasto ręką. 
Jeśli jest za mało zwarte i za bardzo lepi się do dłoni, dosypcie drugą połowę szklanki mąki. Jeśli po dokładnym zagnieceniu wciąż się klei,
możecie sypnąć jeszcze trochę, aż ciasto będzie jędrną kulą, od której będzie można odrywać kawałki i formować je w kulki wielkości orzecha włoskiego 
albo piłki do ping ponga. 

Teraz dla wygody proponuję zrobić tak: na płaski duży talerz wysypcie trochę mąki i rozprowadźcie ją na całej jego powierzchni. To będzie nasz knedlikowy inkubator. 
Do miski, w której zagniataliście ciasto, też wsypcie mąkę, około 1/3 szklanki, może trochę więcej. Możecie maczać w niej paluszki i obtaczać kulki. 

W dużym garnku zagotujcie dużo wody z solą, jak na makaron.
 
Od ciasta matki oderwijcie kawałek o wspomnianej wcześniej wielkości orzecha albo piłeczki, uformujcie kulkę i rozpłaszczcie ją między dłońmi na placek albo dysk. 
Możecie go lekko rozciągać palcami, ważne żeby się nie przerwał. Jak się klei, "zamoczcie" dłonie w mące, jakbyście nakładali talk przy wspinaczce na skałkach. 

Na środek okrągłego placka ułóżcie umytą truskawkę bez szypułki. Uwaga,lepiej żeby nie była zbyt mokra. Teraz przychodzi moment potencjalnie groźny, 
może pojawić się frustracja i zniechęcenie, ale posłuchajcie, wszystko będzie dobrze. Ta truskawka ma się zamknąć w cieście. Możecie spróbować zrobić to metodą 
na pieroga. Najpierw ją zamknąć zlepiając krawędzie, a potem ukręcić z tego kulę. Można też metodą dla ludzi opanowanych: trzymać ciasto z truskawką w środku w obu dłoniach i powoli, delikatnie naciągając ciasto zamknąć truskawkę w środku. Pokulać dla kształtu. Dla spokoju możecie taką kulę obtoczyć w mące i jeszcze raz pokulać, odstawić na płaski talerz "inkubator" w oczekiwaniu na resztę.

Zbyt morka i zbyt rozciapana truskawka może wypuścić za dużo płynu i ciasto zacznie się rozłazić. To nic. Weźcie kilka przeponowych oddechów, wyjrzyjcie na chwilę
przez okno, potem obtalkujcie sobie dłonie mąką, obtoczcie niesforną kulę w mące, zaklejcie na spokojnie dziury palcami. Jak będzie katastrofa, to możecie je łatać
kawałeczkami oderwanymi z ciasta matki. Jak kluska będzie zaklejona, ale wciąż nie do końca szczelna (widoczne czerwone kropki) - obtoczcie ją jeszcze raz w mące
i odłóżcie na bok. Zapomnijcie już o niej, nie powinna się rozlecieć i ładnie się ugotuje. 

Wszystkie kule wrzućcie do lekko gotującej się wody. Przedtem gotowaliście ją na przykład na 9, teraz zredukujcie ogień na 3 lub 4 i odczekajcie chwilę,
aż wrzenie się uspokoi. Delikatnie zamieszajcie, gotujcie ok. 8 - 10 min, aż knedliki wypłyną na powierzchnię. Od tego momentu gotujcie jeszcze 3 minuty. 

Na małej patelni rozpuśćcie masło, dodajcie łyżkę - dwie cukru (według uznania), łyżkę twarogu. Wymieszajcie dokładnie, zagotujcie, dodajcie cynamon 
cejloński. Możecie też dodać świeży rozmaryn - zaraz po wrzuceniu masła, przed dodaniem cukru i twarogu. Odcedzone knedliki polejcie tym sosem albo wrzućcie 
na patelnię, żeby całe były nim oblepione. Na talerzu możecie dodać resztę twarogu i co tam się wam podoba -  resztę borówek niezjedzonych z granolą na śniadanie,
albo świeżą miętę, albo bazylię. Szok.

