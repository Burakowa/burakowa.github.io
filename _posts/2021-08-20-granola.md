---
title: Najlepsza domowa granola
image: https://user-images.githubusercontent.com/87815121/130219349-d37eb1ab-5818-4a46-abb0-b67ffe729ef5.jpeg

tags: [owies, owoce, granola, miód, jabłko, suszone owoce, pestki, orzechy, owsianka, zapasy, cukier kokosowy, śniadanie]
---


Śniadania to drażliwy temat, nie? Chciałoby się codziennie jeść weekendowe śniadania, ale czasu na to częściej nie ma niż jest. Dlatego żeby codziennie nie jeść
owsianki „na odwal się”, czasem robię dużo granoli, aż mam jej po dziurki w nosie, ale w sumie to będzie miłe uczucie. Uważam, że domowa granola ma wielką przewagę 
nad kupną. Nie ma w niej białego cukru, chemii i można dodać co się chce, a nie tylko rodzynki i czekoladę. Do tego taniej wychodzi.

**Na co najmniej kilkanaście porcji:**

- **pół kilo płatków owsianych błyskawicznych**
- **250 g płatków owsianych górskich**
- **duże jabłko**
- **100 gramów orzechów pekan**
- **100 gramów orzechów włoskich**
- **100 gramów suszonych śliwek**
- **100 gramów suszonej miechunki**
- **100 gramów pestek dyni**
- **100 gramów pestek słonecznika**
- **100 gramów cukru kokosowego abo prawdziwego z trzciny**
- **szczypta soli**
- **dwie łyżki oleju - najlepiej o uniwersalnym smaku, może być kokosowy,rzepakowy, fistaszkowy**

**Możecie dodać jeszcze wszystko to, czego cchecie pozbyć się ze swojej kuchni. Pistacje, inne suszone owoce na przykład morwę białą, siemię lniane - nawet te rodzynki i żurawinę - niech już będzie.**

Piekarnik nagrzejcie do 120 stopni. 

Obrane ze skórki jabłko zetrzyjcie na tarce na grubych oczkach, wymieszajcie z płatkami owsianymi tymi i tymi, odstawcie na bok. 

W dużej misce wymieszajcie połamane, rozgniecione albo pokrojone orzechy, owoce suszone (jeśli duże pokrójcie w paski), dorzućcie pestki. 
Dodajcie płatki z jabłkiem, dokładnie wymieszajcie. 

Dodajcie solidną szczyptę soli i 100 gramów cukru. Jak ktoś chce, żeby było bardzo słodkie, może dodać nawet i 200. Dokładnie wymieszajcie, 
jeśli niewygodnie łyżką, można dłonią, czemu nie. Całość polejcie olejem, wymieszajcie. 

Na blasze ułóżcie papier do pieczenia, na papierze surową granolę. Równomiernie, na całej powierzchni blachy. Wsadźcie do pieca na dwie godziny. 

Co 20 - 30 minut przemieszajcie całość bez wyciągania blachy - pilnujcie żeby nie poparzyć nadgarstków. Po 2 godzinach wyjmijcie z pieca i dosłownie 
za chwilę możecie jeść. Ja najbardziej lubię z mlekiem roślinnym albo jogurtem kokosowym. Możecie dodać świeże owoce, zależy na co jest sezon. Świetne 
są borówki, bo się tak od razu nie rozciapią. Zimą super są mrożone czarne porzeczki. Nie musicie czekać do śniadania.
