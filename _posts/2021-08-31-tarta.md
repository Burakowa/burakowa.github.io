---
title: Pyszna i zdrowa tarta owsiano bananowa
image: https://user-images.githubusercontent.com/87815121/131473750-6e178e7b-0be1-463b-9185-f182a9d72094.jpeg
tags: [płatki owsiane, owoce, banany, kisiel, skrobia, mąka ziemniaczana, maliny, borówki, jeżyny, tarta, urodziny, olej kokosowy, zero waste]
---


Koniec wakacji kojarzy mi się z sezonem urodzinowym. Urodziny mają członkowie mojej rodziny, przyjaciele i ja. Dlatego częstotliwość wypiekania owocowych
tart, ciast i nigdy tortów jest naprawdę duża. Przepadam za tartami owocowymi na kruchym maślanym cieście, z jajecznym kremem, świeżymi owocami. 
Takie ciasta nie służą mojemu zdrowiu, mleko nie służy planecie. W mojej kuchni śmietanka i mąka nie są stałymi bywalczyniami, raczej nie zużywam 
całych opakowań na bieżąco. Szanse na to, że dojdzie do marnowania jedzenia są duże. Za to zawsze mam płatki owsiane i banany. Dlatego w tym roku 
postanowiłam, że zrobię przepyszną tartę owocową na bazie stałych bywalców w mojej kuchni. Kisiel bananowy to według mnie hit, proszę o zmianę 
mojego zdania.

**Na jedną tartę, zwykła foremka do tarty o standardowym wymiarze:**

**Spód:**

- **szklanka płatków owsianych błyskawicznych organicznych**
- **szklanka płatków owsianych górskich organicznych**
- **dwa duże, dojrzałe banany**
- **jedno ekologiczne jajko, opcjonalnie**
- **łyżka oleju kokosowego w temperaturze pokojowej**
- **szczypta soli**
- **szczypta kardamonu**

**Kisiel bananowy**

- **dwa duże, dojrzałe banany**
- **3/4 szklanki chłodnej wody**
- **czubata łyżka mąki ziemniaczanej albo z tapioki**
- **łyżka soku z cytryny**

**Na wierzchu tarty ułożyłam ulubione sezonowe owoce, maliny, jeżyny, borówki. Możecie dodać wasze ulubione owoce.**

W misce rozgniećcie banany - ja użyłam praski do ziemniaków, sprawdzi się zwykły widelec. Papka powinna być lejąca i gładka. 

Dodajcie szklankę płatków błyskawicznych, dokładnie wymieszajcie. Następnie dodajcie szklankę płatków górskich, wymieszajcie. Jeśli masa będzie zbyt 
zbita, sucha, dodajcie jajko. Jeśli nie jecie jajek, możecie dolać pół szklanki mleka roślinnego, na przykład owsianego. 

Dodajcie łyżkę oleju, sól i kardamon, dokładnie wymieszajcie. Odstawcie na kilka minut, żeby płatki trochę zmiękły. W międzyczasie rozgrzejcie piekarnik 
do 180 stopni (góra dół).

Wyłóżcie formę do tarty całą masą owsiano bananową. Spód i brzegi mają być nią pokryte, utworzy się coś w rodzaju misy. Wstawcie do nagrzanego piekarnika
na około 25 minut. 

Rozgniećcie pozostałe dwa banany, przełóżcie paćkę do małego garnka. Zagotujcie na średnim ogniu cały czas mieszając, żeby paćka się nie przypaliła.
Potem zmniejszcie ogień na mały. Dodajcie sok z cytryny, wymieszajcie. 

Do 3/4 szklanki wody dodajcie łyżkę mąki ziemniaczanej i dokładnie wymieszajcie, żeby powstał mleczny płyn. 

Wlejcie mączny płyn do zagotowanych bananów. Zwiększcie ogień na średni i zacznijcie energicznie mieszać, żeby nie było grudek. Po kilku minutach 
powinna powstać gęsta masa bananowa, po prostu kisielek.

Rzućcie okiem na spód swojej tarty. Jeśli po 25 minutach jest delikatnie przyrumieniony, wyjmijcie go z pieca. Jeśli wciąż wygląda na wilgotny, 
dajcie mu jeszcze pięć minut. 

Gotowy spód do tarty wyjmijcie z pieca. Wylejcie na jego środek kisiel bananowy i rozprowadźcie równomiernie na całym owsianym cieście. 

Kiedy tarta wraz z kisielem ostygną, ułóżcie na wierzchu ulubione owoce. Ciasno i obficie. Pyszne i łudzę się, że zdrowe. 


