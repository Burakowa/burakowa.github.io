---
title: Najłatwiejsze placki z cieciorki
image: https://user-images.githubusercontent.com/87815121/129936633-b6dc77f3-b42d-41e5-a359-d8807294d824.jpeg
tags: [mąka, cieciezyca, placki, przyprawy, kuchnia, gotowanie, zapasy, jedzenie, burakowa]
---
To dodatek idealny do różnych sosów na bazie przypraw, które uznawane są w naszym kręgu kulturowym za orientalne. Można sobie ten placek odrywać 
i wydłubywać z sosu kawałki tofu, można maczać w masali z soczewicy z jabłkiem, można nakłaść tam hummus, pikle. Można z nimi cokolwiek się chce. 
Należy jednak mieć na uwadze, że są to naleśniczki wytrawne, z wyczuwalnym aromatem kminu rzymskiego. Czyli dżem raczej nie, no chyba że jakiś figowy, 
do tego kozi ser, to ok. Najważniejsze, że jedyną trudnością w tym przepisie jest zdobycie mąki z ciecierzycy. Ja kupuję w osiedlowym sklepie. Nie jest 
to jakiś bardzo duży problem. 

**Na około 6 placków:**

- **szklanka mąki z ciecierzycy**
- **szklanka przefiltrowanej wody**
- **pół łyżeczki mielonego kminu rzymskiego**
- **spora szczypta soli**
- **łyżka oliwy z oliwek**

Jest to mega łatwe. Do mąki dodaje się kmin i sól, zalewa się wodą, energicznie miesza, żeby nie było grudek. Dodaje się łyżkę oliwy, ponownie miesza. 
Ciasto powinno mieć konsystencję ciasta naleśnikowego albo zupy krem. Powinno być bardziej rzadkie niż nie. 

Patelnia lepiej żeby była mniejsza niż ogromna. Taka średnia. Dobrze ją nagrzejcie - w skali 9 stopni na kuchence niech będzie 6. Czyli taki średni ogień
i jeszcze troszkę. Możecie posmarować patelnię odrobiną oliwy, ale tylko na pierwszego placka. Ciasto wylewajcie niewielką chochelką. Taką standardową do
zupy. W większości polskich domów jest. Wylejcie ciasto na patelnię i rozprowadźcie równomiernie. Jak naleśniki. Trzymajcie na ogniu około minutę. 

Po tym czasie ciasto powinno lekko odstawać od patelni, wyglądać na chrupiące. Przerzućcie na drugą stronę - jeśli ma złoty kolor wpadający w karmel to 
super. Smażcie jeszcze około 30 sekund. Ta druga strona będzie bardziej porowata, bardziej żółta niż przypieczona, może być lekko popękana na powierzchni.
No i git, zrzućcie na talerz i czas smażyć kolejny placek. Dobre na gorąco i na zimno. Dobre to jest.
